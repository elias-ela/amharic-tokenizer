Iyyooba Maxaafaa.
40.
GODAI Iyyooba hagaadan yaagiis; 
“Iyyoobaa, asi Ubbaa Danddayiya Xoossaara mootettidi, shatimmi erii? Ane Xoossaara mootettiya uri ayyo zaaro” yaagiis. 
Hegaappe guyyiyan, Iyyoobi zaaridi, hagaadan yaagiis; 
“Abeet GODAU, taani pattenna laafa asa; taani neeyyo waata zaaranau danddayiyaanaa? Taani ta doonan ta kushiyaa wottaas. 
Taani issitoo haasayaas; shin taayyo zaariyoobi baawa. Naa77anttuwaa haasayikke” yaagiis. 
Hegaappe guyyiyan, GODAI gotiyaa giddoppe Iyyoobassi hagaadan yaagiis; 
“Attumaasadan ne xeessaa gixxa denddada, taani oichchiyoogaa taayyo oda. 
Neeni tana mooranchcha kessana hanai? Neeyyo xillo gidanau, tana worddo kessai? 
Xoossaa wolqqaa mala wolqqai neeyyo de7ii? Xoossai guummiyoogaadan neeni guummanau danddayai? 
Hegaa gidikko, ane ne bonchchuwaaninne gitatettan dendda! Ne puulaanne anggaa maaya! 
Ne hanqquwaa teegaa ane tiga; otorettiya asa ubbaa xeellada, ane kaushsha! 
Ane loitta xeellada, otorettiya ubbaa yeellaya; iitaa oottiyaageeta ubbaa eti de7iyoosan yedhdha! 
Eta ubbaa biittan mooga; duufuwaa duge wottada, eta gordda. 
Yaatikko, ne wolqqan neeni xoonanaagaa taani neeyyo markkattana. 
“Taani nena medhdhidoogaadan medhdhido, Bihemoota giyo do7aa ane xeella! I booradan maataa mees. 
A xeessan de7iya wolqqainne a uluwaa kammida shayaa minotettai keehi daro. 
A goinai zigaadan sitti gi uttiis; a gediyaa xaphotikka minuwan dooqettidaageeta. 
A meqettati nahaasiyaa bombbaa mala; a gedeekka birataa hiraqotu mala. 
“Xoossai medhdhido meretatu ubbaappe i aadhdhi maalaalissiyaagaa. A Medhdhidaagaappe attin, a xoonanau danddayiyaabi baawa. 
Do7ai ubbai kaa7iyo deree ayyo miyoobaa mokissees. 
Agunttai de7iyo mittaa garssan zin77ees; maqqaa giddon torqquwan qosettees. 
Agunttai de7iyo mittati bantta kuwan a genttoosona; shaafaa doonan mokkiya mittati a kammoosona. 
SHaafai kixxidi goggiyo wodekka dagammenna; Yorddaanoosa SHaafai a som77uwan xarccettiyo wodekka i saro de7ees. 
A aifiyaa toissidi, a oiqqanau danddayiya asi de7ii? A siiriyaakka piriyaa qaran caddi oiqqanau danddayiyai oonee? 
