Iyyooba Maxaafaa.
29.
Iyyoobi qassikka hagaadan yaagiis; 
“Ha77i ta de7iyo duussai Xoossai beni tana naagido wodiyaagaa mala gideerenneeshsha! 
A xomppee ta bolli poo7in, taani a poo7uwan hemettaas. 
He wodee Xoossai tananne ta so asaa naagin, taani ta kumetta wolqqaara de7ido wode. 
He wode Ubbaa Danddayiya Xoossai tanaara de7ees; ta naatikka ta yuushuwan de7oosona. 
Taani ta kushiyaa maattan meecettaas; ta gaacciyo woxaappekka zaitee shaafaadan goggiis. 
“Taani kataman de7iya pirdda keettaa biido wode, daannatuura issippe uttaas. 
He wode yelagati tana be7idi, ogiyaa immidosona; cimatikka tana bonchchanau denddidi eqqidosona. 
Halaqati haasayiyoogaa aggi bayidosona; bantta doonankka bantta kushiyaa wottidosona. 
He kataman de7iya gita asatikka co77u giidosona; eta inxxarssaikka eta kookkiyaa baqqi oiqqiis. 
“Tabaa siyidaageetinne tana be7idaageeti ubbai tana galatidi haasayidosona. 
Aissi giikko, maaduwaassi waassiya hiyyeesatanne aawai aayyiyaa xayin, maaddiyaabi bainnaageeta taani ashshaas. 
Haiqqana haniya bitanee tana anjjiis; am77iyaakka ta maaduwan ufaittaasu. 
Taani xillotettaa maayodan maayaas; suure pirddaikka ta afala malanne qumaashsha mala. 
Taani qooqetuyyo aife, wobbetuyyo toho gidaas. 
Hiyyeesatuyyo aawa gidaas; taani erenna asatuyyookka xabaqa gidaas. 
Taani iitatu gappataa menttaas; eti shankkatidi oiqqidoogeetakka eta doonaappe wotta ekkaas. 
“Hegaa gishshau, taani ta qofan, ‘Taani lo77o, adussa laittaa ta so asaa gidduwan de7ada haiqqana. 
Aissi giikko, taani ba xaphota haattaa giddo yeddidanne xaazai qamma ubban a tashiyaa bolli de7iyo mittaa mala. 
Taani ubbatonkka bonchchettada de7ana; ta wolqqaikka ubbaton ooraxxana’ gaada qoppaas. 
“Taani haasayiyoogaa asai sirphphi gi ezggidi, ta zoriyaa ekkiis. 
Taani haasayidoogaappe guyyiyan, eti zaarettidi haasayibookkona; aissi giikko, ta qaalai eta wozanan xokkiis. 
Goshshanchchai iraa naagiyoogaadan, eti taani haasayanaagaa siyanau hanggidi naagidosona. 
Eti hirggi uttidaashin, taani ta som77uwaa pashkkissaas; hegan eti minettidosona. 
Taani eti de7ana ogiyaa dooraas; doorada eta halaqadan uttaas. Ba olanchchatu giddon de7iya kawuwaadan, taani eta giddon de7aas. Qassi azzaniyaageeta minttettiya asa mala gidaas. 
