Leemiso Maxaafaa.
14.
Aadhdhida eranchcha maccaasiyaa ba keettaa keexxausu; shin eeyyiyaa ba keettaa ba kushiyan qolausu. 
Suure hemettiya asi GODAASSI yayyees; shin ba ogiyaa geellayiya asi GODAA karees. 
Eeyyaa haasayai a zokkuwaassi gatimaa ehees; shin aadhdhida eranchchatu inxxarssai eta naagees. 
Boorati bainnasan gootarai mela de7ees; shin neeyyo goyiyo wolqqaama boorati de7ikko, ne gootaran kattai kumees. 
Ammanettiya markkai ubbaton tumaa odees; shin worddo markkai worddo xalaalaa haasayees. 
Qilliicciyaagee aadhdhida eratettaa koyees; shin demmenna; akeekai de7iyo asi eratettaa demmanaagee a waayissenna. 
Eeyya asappe haakka; aissi giikko, neeni a haasayaappe era demmakka. 
Cincca asi ba oottiyoogaa eriyo gishshau, aadhdhida eranchcha gidees; shin eeyya asi ainne erennankka eriyaabaa milatiyo gishshau eeyya gidees. 
Eeyyati nagaraa oottidi, azzaniyoogaa gishshaa qilliiccoosona; shin suureti bantta nagarai atto geetettanau koyoosona. 
Ba wozanaa azzanuwaa aawu erees; a ufaissaakka ooninne aara koxxenna. 
Iitatu keettai qolettana; shin suuretu keettai minnidi de7ana. 
Asaassi likke milatiya ogee de7ees; shin bin, a wurssettai haiquwan kessi yeggees. 
Miichchankka wozanai azzani erees; ufaissaa wurssettaikka azzano gidanau danddayees. 
Iita asi ba iita oosuwaa waagaa ekkana; lo77o asikka ba lo77o oosuwaa waagaa ekkana. 
Eeyya asi ubbabaa ammanees; shin cinccai akeekidi tanggees. 
Aadhdhida eranchcha asi yayyees; iitaappekka haakkees; shin eeyyai banan ammanettidi otorettees. 
Elle hanqqettiya asati eeyya ooso oottoosona. SHin cinccati danddayanchcha. 
Eeyyati bantta azallatettaa waagaa ekkoosona; shin cinccati eratettaa kallachchaadan goxxoosona. 
Iita asati lo77o asatu sinttan hokkidi, maarotaa woossoosona. Nagaranchchatikka xillotu penggiyan hokkoosona. 
Hiyyeesai ba shooruwankka dosettenna; shin duretussi daro laggeti de7oosona. 
Ba shooruwaa kariya asi nagaraa oottees; shin hiyyeesaa maaddiyaageeti anjjettidaageeta. 
Iitabaa maqettiyaageeti baloosona gidokkonaa? SHin lo77obaa oottanau halchchiyaageeti tumatettaanne aggenna siiquwaa demmoosona. 
Minnidi oottidoban ubban go77ai de7ees; shin coo mela haasayai hiyeesatetta xalaalaa ehees. 
Aadhdhida eranchchatussi eta duretettai etau kallachcha; shin eeyyati bantta eeyyatettaa gujji gujjidi eeyyoosona. 
Tumu markkai shemppuwaa ashshees; shin worddo markkai kashi erikke gees. 
GODAASSI yayyiya urau mino qatoi de7ees. I a naatussikka baqatidi attiyo soho gidana. 
GODAASSI yayyiyoogee de7oi kiyiyo pultto; hegaa gishshau, neeni haiquwaappe kessa ekkanau koyikko, GODAASSI yayya. 
Kawuwaa gitatettai i haariyo asaa coratettaana; shin haariyo asi xayikko, ikka pattenna. 
Danddayanchcha asaassi gita akeekai de7ees; shin elle hanqqettiya asi ba eeyyatettaa qonccissees. 
Woppu giida wozanai bollaa payya wottees; shin qanaatee bollau ajaajje harggiyaa mala. 
Hiyyeesata toochchiya asi eta Medhdhidaagaa cayees; shin metootanchchatussi kehiya asi Xoossaa bonchchees. 
Iitati bantta iita oosuwan kunddana; shin xilloti bantta suuretettan naagettana. 
Akeekanchcha asaa wozanan aadhdhida eratettai kumiis; shin eeyyati aadhdhida eratettaabaa aibanne erokkona. 
Xillotettai issi kawotettaa asaa xoqqu xoqqu oottees; shin nagarai ai asanne kaushshees. 
Kawoi eranchcha ashkkaran ufaittees; shin yeellayiya oosuwaa oottiya ashkkaraa hanqqettees. 
