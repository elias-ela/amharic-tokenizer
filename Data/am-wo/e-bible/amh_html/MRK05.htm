<!DOCTYPE html>
<html lang="am">
<head>
<meta charset="UTF-8" />
<link rel="stylesheet" href="abyssinica.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>መጽሐፍ ቅዱስ የማርቆስ ወንጌል ፭</title>
<meta name="keywords" content="መጽሐፍ ቅዱስ, amh, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>የማርቆስ ወንጌል</a></li>
<li><a href='MRK04.htm'>&lt;</a></li>
<li><a href='MRK.htm'>፭</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> ፭</div><div class='p'> <span class="verse" id="V1">፩&#160;</span>ወደ ባሕር ማዶም ወደ ጌርጌሴኖን አገር መጡ።  <span class="verse" id="V2">፪&#160;</span>ከታንኳይቱም በወጣ ጊዜ፥ ርኵስ መንፈስ የያዘው ሰው ከመቃብር ወጥቶ ወዲያው ተገናኘው፤  <span class="verse" id="V3">፫&#160;</span>እርሱም በመቃብር ይኖር ነበር፥ በሰንሰለትም ስንኳ ማንም ሊያስረው በዚያን ጊዜ አይችልም ነበር፤  <span class="verse" id="V4">፬&#160;</span>ብዙ ጊዜ በእግር ብረትና በሰንሰለት ይታሰር ነበርና ዳሩ ግን ሰንሰለቱን ይበጣጥስ እግር ብረቱንም ይሰባብር ነበር፥ ሊያሸንፈውም የሚችል አልነበረም፤  <span class="verse" id="V5">፭&#160;</span>ሁልጊዜም ሌሊትና ቀን በመቃብርና በተራራ ሆኖ ይጮኽ ነበር ሰውነቱንም በድንጋይ ይቧጭር ነበር።  <span class="verse" id="V6">፮&#160;</span>ኢየሱስንም ከሩቅ ባየ ጊዜ ሮጦ ሰገደለት፥  <span class="verse" id="V7">፯&#160;</span>በታላቅ ድምፅም እየጮኸ። የልዑል እግዚአብሔር ልጅ ኢየሱስ ሆይ፥ ከአንተ ጋር ምን አለኝ? እንዳታሠቃየኝ በእግዚአብሔር አምልሃለሁ አለ፤  <span class="verse" id="V8">፰&#160;</span>አንተ ርኵስ መንፈስ፥ ከዚህ ሰው ውጣ ብሎት ነበርና።  <span class="verse" id="V9">፱&#160;</span>ስምህ ማን ነው? ብሎ ጠየቀው። ብዙዎች ነንና ስሜ ሌጌዎን ነው አለው፥  <span class="verse" id="V10">፲&#160;</span>ከአገርም ውጭ እንዳይሰዳቸው አጥብቆ ለመነው።  <span class="verse" id="V11">፲፩&#160;</span>በዚያም በተራራ ጥግ ብዙ የእሪያ መንጋ ይሰማራ ነበርና።  <span class="verse" id="V12">፲፪&#160;</span>ወደ እሪያዎቹ እንድንገባ ስደደን ብለው ለመኑት።  <span class="verse" id="V13">፲፫&#160;</span>ኢየሱስም ፈቀደላቸው። ርኵሳን መናፍስቱም ወጥተው ወደ እሪያዎቹ ገቡ፥ ሁለት ሺህም የሚያህል መንጋ ከአፋፉ ወደ ባሕር ተጣደፉና በባሕር ሰጠሙ።  <span class="verse" id="V14">፲፬&#160;</span>እረኞቹም ሸሽተው በከተማውና በአገሩ አወሩ፤ ነገሩም ምን እንደ ሆነ ለማየት መጡ።  <span class="verse" id="V15">፲፭&#160;</span>ወደ ኢየሱስም መጡ፥ አጋንንትም ያደሩበትን ሌጌዎንም የነበረበትን ሰው ተቀምጦ ለብሶም ልቡም ተመልሶ አዩና ፈሩ።  <span class="verse" id="V16">፲፮&#160;</span>ያዩት ሰዎችም አጋንንት ላደሩበት ሰው የሆነውንና ስለ እሪያዎቹ ተረኩላቸው።  <span class="verse" id="V17">፲፯&#160;</span>ከአገራቸውም እንዲሄድላቸው ይለምኑት ጀመር።  <span class="verse" id="V18">፲፰&#160;</span>ወደ ታንኳይቱም በገባ ጊዜ አጋንንት አድረውበት የነበረው ሰው ከእርሱ ጋር እንዲኖር ለመነው።  <span class="verse" id="V19">፲፱&#160;</span>ኢየሱስም አልፈቀደለትም፥ ነገር ግን። ወደ ቤትህ በቤተ ሰዎችህ ዘንድ ሄደህ ጌታ እንዴት ያለ ታላቅ ነገር እንዳደረገልህ እንዴትስ እንደ ማረህ አውራላቸው አለው።  <span class="verse" id="V20">፳&#160;</span>ሄዶም ኢየሱስ እንዴት ያለ ታላቅ ነገር እንዳደረገለት አሥር ከተማ በሚባል አገር ይሰብክ ጀመር፥ ሁሉም ተደነቁ።  <span class="verse" id="V21">፳፩&#160;</span>ኢየሱስም ደግሞ በታንኳይቱ ወደ ማዶ ከተሻገረ በኋላ ብዙ ሰዎች ወደ እርሱ ተሰበሰቡ፥ በባሕርም አጠገብ ነበረ።  <span class="verse" id="V22">፳፪&#160;</span>ኢያኢሮስ የተባለ ከምኵራብ አለቆች አንዱ መጣ፤ ባየውም ጊዜ በእግሩ ላይ ወደቀና።  <span class="verse" id="V23">፳፫&#160;</span>ታናሽቱ ልጄ ልትሞት ቀርባለችና እንድትድንና በሕይወት እንድትኖር መጥተህ እጅህን ጫንባት ብሎ አጥብቆ ለመነው።  <span class="verse" id="V24">፳፬&#160;</span>ከእርሱም ጋር ሄደ። ብዙ ሕዝብም ተከተሉት አጋፉትም።  <span class="verse" id="V25">፳፭&#160;</span>ከአሥራ ሁለት ዓመትም ጀምሮ ደም የሚፈሳት ሴት ነበረች፥  <span class="verse" id="V26">፳፮&#160;</span>ከብዙ ባለ መድኃኒቶችም ብዙ ተሠቃየች፤ ገንዘብዋንም ሁሉ ከስራ ባሰባት እንጂ ምንም አልተጠቀመችም፤  <span class="verse" id="V27">፳፯&#160;</span>የኢየሱስንም ወሬ ሰምታ በስተኋላው በሰዎች መካከል መጥታ ልብሱን ዳሰሰች።  <span class="verse" id="V28">፳፰&#160;</span>ልብሱን ብቻ የዳሰስሁ እንደ ሆነ እድናለሁ ብላለችና።  <span class="verse" id="V29">፳፱&#160;</span>ወዲያውም የደምዋ ምንጭ ደረቀ ከሥቃይዋም እንደዳነች በሰውነትዋ አወቀች።  <span class="verse" id="V30">፴&#160;</span>ወዲያውም ኢየሱስ ከእርሱ ኃይል እንደ ወጣ በገዛ ራሱ አውቆ በሕዝቡ መካከል ዘወር ብሎ። ልብሴን የዳሰሰ ማን ነው? አለ።  <span class="verse" id="V31">፴፩&#160;</span>ደቀ መዛሙርቱም። ሕዝቡ ሲያጋፉህ እያየህ። ማን ዳሰሰኝ ትላለህን? አሉት።  <span class="verse" id="V32">፴፪&#160;</span>ይህንም ያደረገችውን ለማየት ዘወር ብሎ ይመለከት ነበር።  <span class="verse" id="V33">፴፫&#160;</span>ሴቲቱ ግን የተደረገላትን ስላወቀች፥ እየፈራች እየተንቀጠቀጠችም፥ መጥታ በፊቱ ተደፋች እውነቱንም ሁሉ ነገረችው።  <span class="verse" id="V34">፴፬&#160;</span>እርሱም። ልጄ ሆይ፥ እምነትሽ አድኖሻል፤ በሰላም ሂጂ ከሥቃይሽም ተፈወሽ አላት።  <span class="verse" id="V35">፴፭&#160;</span>እርሱም ገና ሲናገር ከምኵራብ አለቃው ቤት ዘንድ የመጡት። ልጅህ ሞታለች፤ ስለ ምን መምህሩን አሁን ታደክመዋለህ? አሉት።  <span class="verse" id="V36">፴፮&#160;</span>ኢየሱስ ግን የተናገሩትን ቃል አድምጦ ለምኵራቡ አለቃ። እመን ብቻ እንጂ አትፍራ አለው።  <span class="verse" id="V37">፴፯&#160;</span>ከጴጥሮስም ከያዕቆብም ከያዕቆብም ወንድም ከዮሐንስ በቀር ማንም እንዲከተለው አልፈቀደም።  <span class="verse" id="V38">፴፰&#160;</span>ወደ ምኵራቡ አለቃ ቤትም መጥቶ ሰዎች ሲንጫጩና ሲያለቅሱ ዋይታም ሲያበዙ አየ፤  <span class="verse" id="V39">፴፱&#160;</span>ገብቶም። ስለ ምን ትንጫጫላችሁ ታለቅሳላችሁም? ብላቴናይቱ ተኝታለች እንጂ አልሞተችም አላቸው።  <span class="verse" id="V40">፵&#160;</span>በጣምም ሳቁበት። እርሱ ግን ሁሉን አስወጥቶ የብላቴናይቱን አባትና እናትም ከእርሱ ጋር የነበሩትንም ይዞ ብላቴናይቱ ወዳለችበት ገባ።  <span class="verse" id="V41">፵፩&#160;</span>የብላቴናይቱንም እጅ ይዞ። ጣሊታ ቁሚ አላት፤ ፍችውም አንቺ ብላቴና ተነሽ እልሻለሁ ነው።  <span class="verse" id="V42">፵፪&#160;</span>ብላቴናይቱም የአሥራ ሁለት ዓመት ልጅ ነበረችና ወዲያው ቆማ ተመላለሰች። ወዲያውም ታላቅ መገረም ተገረሙ።  <span class="verse" id="V43">፵፫&#160;</span>ይህንም ማንም እንዳያውቅ አጥብቆ አዞአቸው። የምትበላውን ስጡአት አላቸው። </div><ul class='tnav'>
<li><a href='index.htm'>የማርቆስ ወንጌል</a></li>
<li><a href='MRK04.htm'>&lt;</a></li>
<li><a href='MRK.htm'>፭</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 1962, 2003 UBS</a></p>
</div>
</div></body></html>
