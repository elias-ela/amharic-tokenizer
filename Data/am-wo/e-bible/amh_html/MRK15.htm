<!DOCTYPE html>
<html lang="am">
<head>
<meta charset="UTF-8" />
<link rel="stylesheet" href="abyssinica.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>መጽሐፍ ቅዱስ የማርቆስ ወንጌል ፲፭</title>
<meta name="keywords" content="መጽሐፍ ቅዱስ, amh, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>የማርቆስ ወንጌል</a></li>
<li><a href='MRK14.htm'>&lt;</a></li>
<li><a href='MRK.htm'>፲፭</a></li>
<li><a href='MRK16.htm'>&gt;</a></li>
</ul>
<div class="main">
 
<div class='chapterlabel' id="V0"> ፲፭</div><div class='p'> <span class="verse" id="V1">፩&#160;</span>ወዲያውም ማለዳ የካህናት አለቆች ከሽማግሌዎችና ከጻፎች ከሸንጎውም ሁሉ ጋር ከተማከሩ በኋላ፥ ኢየሱስን አሳስረው ወሰዱትና ለጲላጦስ አሳልፈው ሰጡት።  <span class="verse" id="V2">፪&#160;</span>ጲላጦስም። አንተ የአይሁድ ንጉሥ ነህን? ብሎ ጠየቀው። እርሱም። አንተ አልህ ብሎ መለሰለት።  <span class="verse" id="V3">፫&#160;</span>የካህናት አለቆችም ብዙ ያሳጡት ነበር፤ እርሱ ግን ምንም አልመለሰም።  <span class="verse" id="V4">፬&#160;</span>ጲላጦስም ደግሞ። አንዳች አትመልስምን? እነሆ፥ በስንት ነገር ያሳጡሃል ብሎ ጠየቀው።  <span class="verse" id="V5">፭&#160;</span>ኢየሱስም ከዚያ በኋላ ጲላጦስ እስኪደነቅ ድረስ ምንም አልመለሰም።  <span class="verse" id="V6">፮&#160;</span>በዚያም በዓል የለመኑትን አንድ እስረኛ ይፈታላቸው ነበር።  <span class="verse" id="V7">፯&#160;</span>በዓመፅም ነፍስ ከገደሉት ከዓመፀኞች ጋር የታሰረ በርባን የተባለ ነበረ።  <span class="verse" id="V8">፰&#160;</span>ሕዝቡም ወጥተው እንደ ልማዱ ያደርግላቸው ዘንድ እየጮኹ ይለምኑት ጀመር።  <span class="verse" id="V9">፱&#160;</span>ጲላጦስም። የአይሁድን ንጉሥ እፈታላችሁ ዘንድ ትወዳላችሁን? ብሎ መለሰላቸው፤  <span class="verse" id="V10">፲&#160;</span>የካህናት አለቆች በቅንዓት አሳልፈው እንደ ሰጡት ያውቅ ነበርና።  <span class="verse" id="V11">፲፩&#160;</span>የካህናት አለቆች ግን በርባንን በእርሱ ፈንታ ይፈታላቸው ዘንድ ሕዝቡን አወኩአቸው።  <span class="verse" id="V12">፲፪&#160;</span>ጲላጦስም ዳግመኛ መልሶ። እንግዲህ የአይሁድ ንጉሥ የምትሉትን ምን ላደርገው ትወዳላችሁ? አላቸው።  <span class="verse" id="V13">፲፫&#160;</span>እነርሱም ዳግመኛ። ስቀለው እያሉ ጮኹ።  <span class="verse" id="V14">፲፬&#160;</span>ጲላጦስም። ምን ነው? ያደረገው ክፋት ምንድር ነው? አላቸው። እነርሱ ግን። ስቀለው እያሉ ጩኸት አበዙ።  <span class="verse" id="V15">፲፭&#160;</span>ጲላጦስም የሕዝቡን ፈቃድ ሊያደርግ ወዶ በርባንን ፈታላቸው፥ ኢየሱስንም ገርፎ እንዲሰቀል አሳልፎ ሰጠ።  <span class="verse" id="V16">፲፮&#160;</span>ወታደሮችም ፕራይቶሪዮን ወደሚባል ግቢ ውስጥ ወሰዱት፥ ጭፍራውንም ሁሉ በአንድነት ጠሩ።  <span class="verse" id="V17">፲፯&#160;</span>ቀይ ልብስም አለበሱት፥ የእሾህ አክሊልም ጎንጉነው ደፉበት፤  <span class="verse" id="V18">፲፰&#160;</span>የአይሁድ ንጉሥ ሆይ፥ ሰላም ለአንተ ይሁን እያሉ እጅ ይነሱት ጀመር፤  <span class="verse" id="V19">፲፱&#160;</span>ራሱንም በመቃ መቱት ተፉበትም፥ ተንበርክከውም ሰገዱለት።  <span class="verse" id="V20">፳&#160;</span>ከተዘባበቱበትም በኋላ ቀዩን ልብስ ገፈፉት፥ ልብሱንም አለበሱት፥ ሊሰቅሉትም ወሰዱት።  <span class="verse" id="V21">፳፩&#160;</span>አንድ መንገድ አላፊም የአሌክስንድሮስና የሩፎስ አባት ስምዖን የተባለ የቀሬና ሰው ከገጠር ሲመጣ መስቀሉን ይሸከም ዘንድ አስገደዱት።  <span class="verse" id="V22">፳፪&#160;</span>ትርጓሜውም የራስ ቅል ስፍራ ወደሚሆን ጎልጎታ ወደተባለ ስፍራ ወሰዱት።  <span class="verse" id="V23">፳፫&#160;</span>ከርቤም የተቀላቀለበትን የወይን ጠጅ እንዲጠጣ ሰጡት፤ እርሱ ግን አልተቀበለም።  <span class="verse" id="V24">፳፬&#160;</span>ሰቀሉትም፥ ልብሱንም ማን ማን እንዲወስድ ዕጣ ተጣጥለው ተካፈሉ።  <span class="verse" id="V25">፳፭&#160;</span>በሰቀሉትም ጊዜ ሦስት ሰዓት ነበረ።  <span class="verse" id="V26">፳፮&#160;</span>የክሱ ጽሕፈትም። የአይሁድ ንጉሥ የሚል ተጽፎ ነበር።  <span class="verse" id="V27">፳፯&#160;</span>ከእርሱም ጋር ሁለት ወንበዶች አንዱን በቀኙ አንዱንም በግራው ሰቀሉ።  <span class="verse" id="V28">፳፰&#160;</span>መጽሐፍም። ከአመፀኞች ጋር ተቆጠረ ያለው ተፈጸመ።  <span class="verse" id="V29">፳፱&#160;</span>የሚያልፉትም ራሳቸውን እየነቀነቁ ይሰድቡት ነበርና። ዋ፥ ቤተ መቅደስን የምታፈርስ በሦስት ቀንም የምትሠራ፥  <span class="verse" id="V30">፴&#160;</span>ከመስቀል ወርደህ ራስህን አድን አሉ።  <span class="verse" id="V31">፴፩&#160;</span>እንዲሁም የካህናት አለቆች ደግሞ ከጻፎች ጋር እርስ በርሳቸው እየተዘባበቱ። ሌሎችን አዳነ፤ ራሱን ሊያድን አይችልም፤  <span class="verse" id="V32">፴፪&#160;</span>አይተን እናምን ዘንድ የእስራኤል ንጉሥ ክርስቶስ አሁን ከመስቀል ይውረድ አሉ። ከእርሱም ጋር የተሰቀሉት ይነቅፉት ነበር።  <span class="verse" id="V33">፴፫&#160;</span>ስድስት ሰዓትም በሆነ ጊዜ፥ እስከ ዘጠኝ ሰዓት በምድር ሁሉ ላይ ጨለማ ሆነ።  <span class="verse" id="V34">፴፬&#160;</span>በዘጠኝ ሰዓትም ኢየሱስ። ኤሎሄ፥ ኤሎሄ፥ ላማ ሰበቅታኒ? ብሎ በታላቅ ድምፅ ጮኸ፤ ትርጓሜውም አምላኬ፥ አምላኬ፥ ለምን ተውኸኝ? ማለት ነው።  <span class="verse" id="V35">፴፭&#160;</span>በዚያም ከቆሙት ሰዎች ሰምተው። እነሆ፥ ኤልያስን ይጠራል አሉ።  <span class="verse" id="V36">፴፮&#160;</span>አንዱም ሮጦ ሆምጣጤ በሰፍነግ ሞላ በመቃም አድርጎ። ተዉ፤ ኤልያስ ሊያወርደው ይመጣ እንደ ሆነ እንይ እያለ አጠጣው።  <span class="verse" id="V37">፴፯&#160;</span>ኢየሱስም በታላቅ ድምፅ ጮኸ ነፍሱንም ሰጠ።  <span class="verse" id="V38">፴፰&#160;</span>የቤተ መቅደስም መጋረጃ ከላይ እስከ ታች ከሁለት ተቀደደ።  <span class="verse" id="V39">፴፱&#160;</span>በዚያም በአንጻሩ የቆመ የመቶ አለቃ እንደዚህ ጮኾ ነፍሱን እንደ ሰጠ ባየ ጊዜ። ይህ ሰው በእውነት የእግዚአብሔር ልጅ ነበረ አለ።  <span class="verse" id="V40">፵-፵፪&#160;</span>አሁንም በመሸ ጊዜ የሰንበት ዋዜማ የሆነ የማዘጋጀት ቀን ስለ ነበረ፥ የከበረ አማካሪ የሆነ የአርማትያስ ዮሴፍ መጣ፥  <span class="verse" id="V43">፵፫&#160;</span>እርሱም ደግሞ የእግዚአብሔርን መንግሥት ይጠባበቅ ነበር፤ ደፍሮም ወደ ጲላጦስ ገባና የኢየሱስን ሥጋ ለመነው።  <span class="verse" id="V44">፵፬&#160;</span>ጲላጦስም አሁኑን እንዴት ሞተ ብሎ ተደነቀ፥ የመቶ አለቃውንም ጠርቶ ከሞተ ቆይቶአልን? ብሎ ጠየቀው፤  <span class="verse" id="V45">፵፭&#160;</span>ከመቶ አለቃውም ተረድቶ በድኑን ለዮሴፍ ሰጠው።  <span class="verse" id="V46">፵፮&#160;</span>በፍታም ገዝቶ አውርዶም በበፍታ ከፈነው ከዓለትም በተወቀረ መቃብር አኖረው፥ በመቃብሩ ደጃፍም ድንጋይ አንከባለለ።  <span class="verse" id="V47">፵፯&#160;</span>መግደላዊትም ማርያም የዮሳም እናት ማርያም ወዴት እንዳኖሩት ይመለከቱ ነበር። </div><ul class='tnav'>
<li><a href='index.htm'>የማርቆስ ወንጌል</a></li>
<li><a href='MRK14.htm'>&lt;</a></li>
<li><a href='MRK.htm'>፲፭</a></li>
<li><a href='MRK16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 1962, 2003 UBS</a></p>
</div>
</div></body></html>
